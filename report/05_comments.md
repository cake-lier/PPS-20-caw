# Commenti finali

Lo sviluppo dell'applicazione e del DSL assieme non è stato un compito facile. È stato difficile sia ottenere un prodotto finale che fosse conforme agli standard fissati, sia mantenere organizzato il processo di sviluppo. Anche un progetto relativamente contenuto come il nostro richiede molte accortezze per poter essere portato a termine con successo rispettando le *deadline* fissate. Non è facile stimare i tempi in giorni-persona e in giorni solari dei compiti da svolgere, individuare quali sono i compiti da svolgere e qual è la loro priorità. A questo si aggiungono le complicazioni di due paradigmi di programmazione nuovi, quindi due nuovi modi di intendere il comportamento di un programma. Il tutto cercando di mantenere degli standard di qualità interna ed esterna del codice elevati.

Nonostante tutto questo, possiamo dire di avere raggiunto i nostri obiettivi. Con la collaborazione di tutti e l'aderenza quanto più possibile stretta ad un processo "Agile", siamo riusciti a mantenere un'efficienza molto elevata ed è stato molto più semplice rispettare le scadenze settimanali rispetto ad altri progetti già svolti. Inoltre, una progettazione iniziale accurata, ma non dettagliata fino all'estremo, è stata molto utile per guidarci durante la fase di sviluppo senza brancolare nel buio e commettere errori che avrebbero potuto costare diverse ore nella sistemazione. Inoltre, anche l'uso degli *unit test* in maniera sistematica attraverso l'approccio adottato di "Test-Driven Development", nonché l'uso di cicli di sviluppo molto brevi, ha permesso di minimizzare la presenza di errori e velocizzare la produzione di codice di qualità. I *daily scrum* in cui fare *assessment* del lavoro svolto e in cui decidere come proseguire il lavoro hanno evitato scostamenti dal piano di progetto troppo elevati. Anche le dimensioni del progetto e l'esperienza e la bravura dei membri del nostro *team* di sviluppo contano, ma senza l'utilizzo di tutte queste tecniche difficilmente saremmo riusciti ad ottenere i risultati che abbiamo avuto.

Non tutto è stato rose e fiori però: ci siamo dovuti scontrare con la difficoltà nell'utilizzo di alcune librerie che hanno un'integrazione difficoltosa con il linguaggio scala oppure con le *pipeline* di "Continuous Integration" offerte da GitHub, ovverosia "JavaFX" e "TestFX". Il linguaggio PROLOG ha presentato le sue peculiari difficoltà nella scrittura del codice: la sua forma estremamente idiomatica richiede uno sforzo di uscita dalla *forma mentis* di sviluppo tradizionale non indifferente. Ci siamo invece trovati molto bene con il linguaggio scala. Esso infatti permette una transizione molto fluida dallo stile orientato agli oggetti a quello funzionale e viceversa, permettendo di sviluppare codice molto compatto in maniera molto efficiente. Anche gli strumenti di *build automation* e *continuous integration* sono stati particolarmente agevoli nell'utilizzo e permettono una velocizzazione non indifferente del processo di sviluppo.

In sintesi, possiamo dirci soddisfatti del progetto che abbiamo svolto. È sempre possibile apportare ulteriori migliorie ed aggiungere nuove funzionalità al codice. Si potrebbero aggiungere ancora più tipi di cellule con comportamenti sempre più complessi, aggiungere più livelli, permettere ai giocatori di condividere i livelli via Internet, avere più aree di gioco, eccetera. Tutto questo però esula dal gioco originale e dalla sua "mod" su cui ci siamo basati per sviluppare il nostro progetto.
